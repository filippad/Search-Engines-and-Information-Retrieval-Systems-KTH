-------------------Mål------------------
Den svenska energipolitikens mål är att på kort och lång sikt trygga tillgången på el och annan energi på med omvärlden konkurrenskraftiga villkor. Energipolitiken skall skapa villkoren för en effektiv och hållbar energianvändning och en kostnadseffektiv svensk energiförsörjning med låg negativ inverkan på hälsa, miljö och klimat samt underlätta omställningen till ett ekologiskt uthålligt samhälle. Härigenom främjas en god ekonomisk och social utveckling i hela Sverige.

Energipolitiken skall bidra till ett breddat energi-, miljö- och klimatsamarbete i Östersjöregionen.

Övriga relevanta mål för energipolitiken framgår av riksdagens beslut i juni 2002 (prop. 2001/02:143, bet. 2001/02:NU17, rskr. 2001/02:317).

Målet för elmarknadspolitiken är att åstadkomma en effektiv elmarknad med väl fungerande konkurrens som genererar en säker tillgång på el till internationellt konkurrenskraftiga priser. Målet innebär en strävan mot en väl fungerande marknad med effektivt utnyttjande av resurser och effektiv prisbildning. Målet omfattar en vidareutveckling av den gemensamma elmarknaden i Norden. Detta innebär en fortsatt satsning på harmonisering av regler och ett utökat samarbete mellan de nordiska länderna.

Affärsverket svenska kraftnät har ansvar för den momentana nationella elbalansen och för den balansavräkning som krävs för en väl fungerande marknad.

Målet är att Sverige långsiktigt skall ha en god effekttillgång som minskar risken för effektbrist. För att bibehålla driftsäkerheten i elsystemet och möjligheten att upprätthålla effektbalansen vid extrema förbrukningstoppar skall Affärsverket svenska kraftnät arbeta för:

- att relevanta åtgärder kan vidtas för att minska risken för effektbrist i Sverige,

- att bevaka tillgången på höglastkapacitet i det svenska elsystemet,

- att förmedla relevant information löpande till marknadens aktörer,

- en ökad integration och harmonisering av de nordiska ländernas elmarknader och vidareutveckling av elmarknadssamarbetet inom Europa för att främja en inre marknad för el. Utgångspunken för denna verksamhet skall, utöver de övergripande målen för elmarknadspolitiken, vara överenskommelserna från de nordiska energiministermötena i Helsingör 1995, på Grönland 2000, Haugesund 2002, Göteborg 2003, Akureyri år 2004 och Grönland 2005.

Affärsverket svenska kraftnät skall driva ett kostnadseffektivt telenät med hög säkerhet. Telenätet skall användas för övervakning av och kommunikation i det egna elstamnätet.

Målet är att energipolitiken skall utformas så att energimarknaderna ger en säker tillgång på energi - värme, bränslen och drivmedel - till rimliga priser.

Målet för naturgasmarknadspolitiken är att vidareutveckla gasmarknadsreformen så att en effektiv naturgasmarknad med verklig konkurrens kan uppnås.

Målet för värmemarknadspolitiken är att genom ökad genomlysning stimulera till konkurrens och högre effektivitet.

Som vägledande mål för användningen av biodrivmedel och andra förnybara drivmedel i Sverige gäller att denna från och med 2005 skall utgöra minst tre (3) procent den totala användningen av bensin och diesel för transportändamål beräknat på energiinnehåll.

Affärsverket svenska kraftnät är systemansvarig myndighet för naturgasmarknaden och har det övergripande ansvaret för att balansen kortsiktigt upprätthålls mellan inmatning och uttag i det svenska naturgassystemet och ansvaret för den balansavräkning som krävs för en väl fungerande naturgasmarknad i konkurrens.

Målet för politikområdet Totalförsvar är att - bidra till att hantera och förebygga kriser i vår omvärld, - hävda vår territoriella integritet, - försvara Sverige mot väpnat angrepp och - värna civilbefolkningen och säkerställa de viktigaste samhällsfunktionerna vid ett väpnat angrepp eller krig i vår omvärld.

Målet för verksamheten inom det civila försvaret är att värna civilbefolkningen, säkerställa de viktigaste samhällsfunktionerna och bidra till Försvarsmaktens förmåga vid ett väpnat angrepp eller krig i vår omvärld.

Verksamheten skall anpassas utifrån den inriktning och hot- och riskbedömning som regeringen redovisar i proposition 2004/05:5 Vårt framtida försvar. Verksamheten skall bedrivas så att en betryggande försvarsförmåga kan säkerställas vid ett eventuellt framtida väpnat angrepp i sådan teknisk infrastruktur som är väsentlig för samhällets grundläggande behov.

Mål för Affärsverket svenska kraftnät inom verksamhetsgrenen Teknisk infrastruktur är

- att säkerställa att beredskapsarbetet inom elförsörjningen samordnas under höjd beredskap,

- att säkerställa att verksamheten inom elförsörjningen bedrivs så att under höjd beredskap totalförsvarets och det övriga samhällets behov av elkraft kan tillgodoses,

- att verka för att de resurser och den beredskap som skapas kan utnyttjas vid svåra påfrestningar på samhället i fred och för internationella fredsfrämjande och humanitära insatser,

- att i samverkan med andra aktörer inom området verka för att det finns en god grundförmåga inom elförsörjningen,

- att verksamheten skall inriktas mot åtgärder som säkerställer att elsystemet så långt möjligt kan drivas nationellt sammanhållet. Kompetens och resurser skall finnas för att återställa elsystemets funktion vid omfattande skador. Åtgärder skall vidtas så att elsystemet som ett led i återuppbyggnaden kan drivas i separata delsystem(s.k. ö-drift)

- att dammsäkerhetsarbetet skall inriktas mot åtgärder som minskar risken för dammbrott och säkerställer handlingsberedskap för insatser i händelse av dammhaveri och höga flöden. Metoder och resurser för tillsyn, uppföljning och rapportering av dammsäkerheten skall utvecklas.

Målet för politikområdet är att minska risken för och konsekvenserna av olyckor och svåra påfrestningar på samhället i fred och minska lidande och skadeverkningar av olyckor och katastrofer i andra länder.

Målet är att minska risken för och konsekvenserna av svåra påfrestningar på samhället i fred. Om en sådan påfrestning skulle inträffa skall kvinnors, mäns och barns liv, personliga säkerhet och hälsa tryggas samt skador på egendom eller i miljö hindras eller begränsas.

Verksamheten skall bedrivas så att riskerna för störningar i den tekniska infrastrukturen i samhället minimeras och att samhällets grundläggande behov kan tillgodoses vid svåra påfrestningar på samhället i fred.

Målet för Affärsverket svenska kraftnät beträffande beredskapen mot svåra påfrestningar på samhället i fred är

- att verka för att riskerna för en svår påfrestning på samhället genom omfattande störningar inom elförsörjningen och dammbrott eller höga flöden minskar,

- att verka för att elförsörjningens samlade resurser samt resurser från Försvarsmakten och från aktiviteter inom det civila försvaret kan samordnas och kraftsamlas i händelse av svåra störningar inom elförsörjningen i fredstid,

- att verka för att handlingsberedskapen upprätthålls för snabba och effektiva lednings- och informationsinsatser i händelse av dammhaveri eller svåra störningar inom elförsörjningen i fredstid.

-----------------Uppdrag-----------------
Affärsverket svenska kraftnät skall senast den 15 augusti 2006 redovisa hur kraftbalansen på den svenska elmarknaden har upprätthållits under vintern 2005/2006, prognos för kraftbalansen under vintern 2006/2007 samt redovisa de aktiviteter och prestationer som genomförts vad gäller informationsinsatser till marknadens aktörer.

Affärsverket svenska kraftnät skall senast den 15 april 2006 redovisa hur arbetet fortskrider med att ta fram en marknadsbaserad lösning för att upprätthålla effektbalansen vid extrema förbrukningstoppar efter februari 2008.

Affärsverket svenska kraftnät skall senast den 10 januari 2006, den 10 april 2006, den 10 juli 2006, den 10 oktober 2006 samt den 10 januari 2007 redovisa vissa statistiska uppgifter om elimport från tredje land enligt Europaparlamentets och rådets direktiv 2003/54/EG av den 26 juni 2003 om gemensamma regler för den inre markanden för el och om upphävande av direktiv 96/92/EG. Uppgifterna skall avse elimport för föregående kvartal.

Affärsverket svenska kraftnät skall vidta nödvändiga förberedelseåtgärder utifrån Europaparlamentets och rådets direktiv av den 11 februari 2004 om främjande av kraftvärme på grundval av efterfrågan på nyttiggjord värme på den inre marknaden för energi och om ändring av direktiv 92/42/EG så att producenter kan begära ursprungsgarantier från högeffektiv kraftvärme från den 1 juli 2006.

Affärsverket svenska kraftnät skall i årsredovisningen och när så är motiverat i sin kvartalsrapportering redovisa läget för utbyggnaden av ett stomnät, optofibernät, med hög överföringskapacitet mellan alla kommuner.

Affärsverket svenska kraftnät skall i årsredovisningen redovisa vilka åtgärder som vidtagits för att underlätta anslutning av förnybar elproduktion, främst vindkraft, i den mån en sådan anslutning påverkar verksamheten. Av redovisningen skall även framgå hur många samråd för etablering av förnybar elproduktion som affärsverket deltagit samt hur dessa fördelat sig över landet.
